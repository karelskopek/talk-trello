# Trello Talk (29. března 2017)

Při naší práci používáme celou paletu nástrojů – mailového klienta, textové nebo grafické editory, instant messengery nebo aplikace pro projektový management. A protože jich používáme skutečně mnoho, nemáme prostor číst jejich podrobné dokumentace a už vůbec ne sledovat jejich neustálý vývoj.

> Schválně to zkusíme – kdo z vás čte dokumentace a nápovědy?
> Kdo sleduje vývoj produktů na příslušném blogu?

Ale co když nám tím pádem unikají klíčové funkce, které by zcela mohly změnit, jak daný nástroj používáme? Co když aplikace celou dobu obsahuje schované tlačítko, které řeší něco, co musíme každý den komplikovaně obcházet? Nemůže se stát, že bychom z nástroje mohli získat více tím, že bychom pouze změnili způsob, jak ho používáme?

Právě proto v 2FRESH rozjíždíme přednáškový seriál *Nástroje pod lupou*, ve kterém vám důkladně předvedeme aplikace, které používáme. A nezůstaneme jenom u výčtu funkcionality – uvidíte konkrétní postupy použití, které vás mohou inspirovat k experimentům v zajetých kolejích.

---

Má ale smysl něco takového vůbec řešit? Nestačí používat nástroj tak, jak jsme zvyklí?

Jednoznačně ne – často ztrácíme obrovské času chybnými postupy, kdy namísto jedné klávesové zkratky třikrát klikneme. Nebo kvůli neznalosti trhu vybereme drahý nástroj nebo si dokonce vyvineme vlastní, i když by nám naprosto stačila varianta zdarma. Pokud nástroje neznáme, nedokážeme posoudit, zda nám mohou pomoci. Máme-li pouze kladivo, vše je hřebík.

> [Neznámé neznámé](http://68.media.tumblr.com/tumblr_kxldz31eZQ1qaukck.png)

Málokterý tým má navíc jasnou metodiku pro používání jednotlivých aplikací, což komplikuje spolupráci, protože dochází k nedorozuměním a neefektivitě.

Nástrojů je neuvěřitelné množství a každým dnem přibývají. A stejně tak se rozvíjí jejich funkcionalita. Jak se zorientovat? Pojďme si znalosti vzájemně předávat.

Cílem určitě není říci, že náš postup použití je nejlepší. Naopak – záměrem ukázat jednu z možností, vyvolat zamyšlení a společně vykřesat co nejefektivnější postup na základě odlišných potřeb každého z nás.

---

Dnes se zaměříme na Trello.

> Kdo z vás Trello nikdy nepoužíval?
> Kdo z vás Trello používá několikrát do týdne?

K čemu je Trello dobré? Ke spoustě věcí! Na webu Trella najdete skvělou stránku [s inspirací](https://trello.com/b/iqy9FqyV/2fresh-talk-trello) – najdete zde šablony pro plánování svatby či konference, přehled toho, co se děje ve firmě, nebo seznam věcí, které jsou potřeba k podání daňového přiznání.

Trello je nástroj pro všechny, kdo si potřebují udělat přehledný seznam úkolů. Nástěnky navíc mohou snadno sdílet s ostatními, takže je možné v reálném čase spolupracovat a mít stálý přehled o stavu. To celé zdarma!

Trello je výjimečné svou flexibilitou – neomezuje vás v tom, jakým způsobem si pojmenujete sloupce své nástěnky. Stejně tak si můžete libovolně pojmenovat štítky.

Právě to jeho největší přidaná hodnota, ale zároveň největší hrozba. Pokud jste tým, pro který je důležitá efektivita, může být volnost Trella kamenem úrazu, protože svádí k tomu, že každý přistupuje k práci s kartičkami odlišným způsobem.

A abyste dokázali určit vhodný způsob použití napříč týmem, je vhodné mít jasno v tom, co všechno Trello umí a jestli je tedy pro váš tým vůbec vhodné.

---

Pro koho se tedy Trello hodí? Naprosto ideální je pro jednotlivce a menší až střední týmy.

> Máme tu nějaké projektové manažery?

Důležité je totiž i konkrétní použití – pokud hledáte nástroj pro komplexní projektový management, kde máte různé role a jasně definované procesy a vzájemné závislosti úkolů, Trello není nástroj pro vás a raději sáhněte pro aplikaci, jako je JIRA. Nakonec byste si ji z Trella stejně vyrobili pomoci různých doplňků.

Trello je výborné, pokud potřebujete flexibilní nástroj a máte sehraný tým, který dokáže dodržovat pravidla.

Stejně tak se nám neosvědčila jako nástroj pro diskuze. Pokud si o úkolech rádi povídáte a rozvíjíte původní nápad, je svým uživatelským rozhraním mnohem vhodnější _Basecamp_. Trello nám vyplynulo jako nástroj vhodný pro samotné úkoly.

S tím souvisí, že není není úplně ideální pro uchovávání hierchické knowledge base s vnořenými strukturami. V takovou chvíli by stál za zvážení například _Notion_.

> Kdo mimochodem používá Notion? Věřím, že se na něj v našem seriálu také dostane.

---

Když jsme naťukli srovnání s konkurencí, pojďme se podívat na JIRU od Atlassianu.

Protože je Trello v základní verzi zdarma, je JIRA na první pohled [drahá](https://www.atlassian.com/ondemand/signup/?product=jira-core.ondemand).

Ale není to pro nic za nic – narozdíl od Trella například umožňuje jednu důležitou věc, pokud je pro vás klíčová bezpečnost, a to vlastní hostování všech dat. Nabízí samozřejmě i cloudovou verzi, která je výrazně levnější – v základu JIRA Software pro 10 uživatelů celkem $10; tedy jeden cheesburger za měsíc za užitele.

Pro zajímavost, Trello Business Class, o kterém se ještě zmíním, stojí měsíčně bez jednoho centu $10 za uživatele, a to pouze při předplacení na rok.

Hlavní rozdíl je v zaměření obou nástrojů – zatímco Trello je záměrně flexibilní, JIRA Software jasně cílí na vývoj softwaru, včetně výrazné podpory agilních metodik.

Pokud tedy důsledně ctíte zásady Scrumu, nabídne vám JIRA plánování sprintu, a díky tomu i doprovodnou funkcionalitu, jako jsou Burndown Charty.

Svůj proces navíc můžete definovat až do detailů jako je povolený pohyb kartiček ve sloupcích, takže není možné dokončit úkol, aniž by prošel akceptací. 

Nic takového Trello ze své podstaty neobsahuje. Pokud ale jste součástí disciplinovaného týmu, nebo na procesu tolik nelpíte, s Trellem si určitě vystačíte.

Velkou výhodou i tzv. _epicy_, což jsou skupiny více úkolů. Musím se přiznat, že tato funkcionalita mi v Trellu velmi chybí, protože je bez ní obtížné sledovat stav větších celků. Později se ale podíváme na možné řešení.

> [Stručné srování](http://technologyadvice.com/blog/information-technology/trello-vs-jira-choosing-an-agile-project-management-tool/)

Pokud by vám přišlo, že má k sobě JIRA a Trello velmi blízko, nemýlíte se. Došlo to dokonce tak daleko, že Atlassian Trello koupil.

> http://blogs.atlassian.com/2017/01/atlassian-plus-trello/

> https://disruptnext.com/how-to-build-the-next-trello-and-sell-it-for-425-million-or-more-589045c9bd64#.1j9awgshi

---

Co soubor Basecamp versus Trello? Zde už jsou odlišnosti značné. Zjednodušeně by se dalo říci, že pokud potřebujete společně diskutovat o širších tématech a stačí vám jednoduché TODO listy, je pro vás Basecamp ideální. Je to milý nástroj s moc příjemným prostředím.

Pokud jste ale vývojový tým, který se neobejde bez Kanban boardu, Basecamp u vás neobstojí.

---

Pokud už se pro Trello rozhodnete, na kolik vás vyjde? Máte na výběr ze 4 plánů:

- **zdarma** – malé týmy bez potřeby power-upů
    - pouze **1 power-up**
    - **10 MB** per příloha
- **Gold** – pro uživatele vyžadující více power-upů a hračičky
    - až **3 power-upy**
    - až **250 MB** per příloha
    - prémiová a vlastní pozadí
    - stickers
    - vlastní emoji
    - uložená hledání
    - **$5** nebo **sdílením**
- **Business Class** – pro týmy, které potřebuji více power-upů nebo práva
    - jako **Gold**
    - **pokročilé power-upy**
    - organizace nástěnek
    - práva
    - omezení pozvánek ke členství
    - **$9.99** za uživatele při ročním předplatném
    - e-mailová podpora
- **Enterprise** – seriózní firma vyžadující důkladné zabezpečení
    - jako **Business Class**
    - Single sign-on
    - dvoufaktorová autentizace
    - dedikovaný obchodní zástupce
    - personalizovaný onboarding
    - telefonická podpora
    - SLA
    - šifrování souborů
    - ochrana proti útokům
    - kontrola nastavení bezpečnosti

---

Teď už se ale pojďme konečně podívat na to, co Trello umí a jak je dobré ho používat.

Základnímu pohledu v Trellu se říká _nástěnka_ nebo _board_. Ten obsahuje _sloupce_, v nichž se vertikálně řadí jednotlivé _úkoly_ – naše milé _kartičky_.

U kartiček je možné nastavit základní informace jako _název_, který se zobrazuje na kartičce, a _delší popis_. V popisu navíc můžete používat Markdown, což je jednoduchá notace pro formátování textu.

> Kdo používá Markdown?

Tím však výčet teprve začíná – klíčové jsou totiž komentáře, které umožňují diskuzi na daným úkolem. Je skvělé, že můžete používat i tzv. _mentions_ pomocí zavináče. Snadno tak pomocí `@karelskopek` mě upozorníte, že bych měl zbystřit. `@card` upozorní všechny členy na kartičce a `@board` dokonce všechny členy nástěnky, což je užitečné, když píše komentář, který by neměl nikomu uniknout.

Komentáře samozřejmě mohou obsahovat přílohy, ale ještě zajímavější jsou odkazy na jiné kartičky. Stačí použít `#` a pokračovat názvem kartičky – napříkad `#Nadesignovat homepage`. To je neocenitelné, pokud potřebujete upozornit na návaznosti kartiček.

Hravým doplňkem komentářů jsou _emoji_, které vyvoláte pomocí `:`. Pomocí `:heart:` pak můžete kolegů posílat srdíčka.

V rámci osy komentářů navíc vidíte veškerou aktivitu na dané kartičce, což je skvělé, pokud chcete vědět, co všechno se na daném úkolu přihodilo a jak putoval celým procesem zpracování. Většinu lidí ovšem tyto informace moc nezajímají – pro ty je vpravo od nadpisu _Záznam aktivit_ tlačítko _Skrýt podrobnosti_.

To stále není vše – kartičce můžete přiřadit _členy_, tedy její řešitele. Ti jsou díky tomu stále informováni o aktivitá, které se s ní dějí. Podobně funguje i tlačítko _Odebírat_, které mohou použít i uživatelé, kteří nejsou řešiteli kartičky. To je skvělé například v případě, pokud víte, že vaše práce navazuje na určitý úkol – jakmile ho odebíráte, nemusíte se doptávat kolegů a okamžitě víte, že můžete navázat. Nevýhodou je, že nemůžete _odebírání_ aktivovat jiným kolegům – je to drobnost, která by nám hodně pomohla.

Pro pořádek v kartičkách jsou velmi mocným nástrojem _štítky_. Ty umožňují barevně a textově seskupit štítky napříč _nástěnkou_. Vzpomínáte si na _epicy_ v JIŘE? Štítky jsou jednou z možností, jak si je vynahradit – například si vytvoříte štítek _Homepage_, který následně přiřadíte všem kartičkám, které se _Homepage_ týkají. Díky tomu je následně budete moci snadno vyfiltrovat.

Štítky jsou skvělé i pro barevné odlišení – pokud se domluvíte, že červená barva značí chybu, je velice snadné je na nástěnce letmým pohledem identifikovat.

Další šikovnou funkcí jsou _Seznamy_, které umožňují na kartičce vyvořit jeden nebo více checklistů. _Seznamy_ vám velice zpřehlední práci, pokud kartička obsahuje mini podúkoly, které je potřeba splnit.

_Termín_ je funkcionalita, která určuje, kde má být kartička splněna. Velice šikovné je termíny spojit s power-upem _Kalendář_, který umí přehledně zobrazit, který den mají kartičky dead line.

_Přílohy_ jsem zmiňoval v rámci komentářů, ale ještě doplním, že pokud ke kartičce přiložíte obrázek, automaticky se vám zvolí jako náhled kartičky. To je výhodné hlavně u grafických návrhů.

Na závěr je možné s kartičkami různými způsoby manipulovat – _přesouvat_ a _kopírovat_ je napříč nástěnkami a sloupci a _archivovat_ je. Pokud se ptáte, kde je mazání, to je možné až po archivaci.

Zcela dole v pravém sloupci navíc najdete odkaz _Sdílet a další funkce_. Přestože je potlačený, obsahuje velmi šikovná kouzla.

Pokud potřebujete diskutovat nad papírovou verzí kartiček, můžete si je vytisknout, a to včetně kompletního obsahu, jako jsou komentáře.

_Export do JSONu_ může znít poněkud mysticky, ale je cestou, jak kartičku získat ve formátu, který je čitelný pro různé aplikace. Ty si tak kromě _názvu_ či _popisu_ mohou získat stavu kartičky – v jakém je sloupci, jaké obsahuje štítky a podobně. Zajímavější je ovšem přístup skrze API, o kterém se pobavíme za chvilku.

_Odkaz na kartu_ je užitečný hlavně v případě, když nechcete, aby kolega musel hledat kartičku v rámci celé nástěnky, ale chcete mu cestu zkrátit. Jenom si dejte pozor na nastavení viditelnosti nástěnky – pokud k ní nemá příjemce přístup, kartička se mu nezobrazí.

_E-mailová adresa karty_ může možná na první pohled působit velmi podivně, ale je velmi užitečná pokud máte kartičku a potřebujete, aby se k ní mohl vyjádřit kdokoli. Takže například řešíte _Design homepage_ a očekávate feedback od klienta, který nemá do boardu přístup – stačí aby poslal zprávu na příslušnou mailovou adresu a jeho příspěvek se zobrazí mezi ostatními komentáři.

---

Prošli jsme tu nejdůležitější část Trella – správu kartiček. Nyní přichází čas na kartičky různými způsoby nahlížet.

Začneme hezky od levého horního rohu, kde nás čeká seznam nástěnek. Pokud jich máte velké množství, značně vám usnadní život, označíte-li si některé z nich jako oblíbené. Jak? V nástěnce najdete napravo od jejího názvu malou hvězdičku. Stejná hvězdička se vám zobrazí i v případě, když na nástěnku najedete v seznamu _Nástěnky_. Oblíbené nástěnky se předřadí a poslouží nám i za malou chvilku ve vyhledávání.

Nástěnky se vám zároveň seskupují dle týmů, k nimž se také dostaneme za minutku.

Vedle _Nástěnek_ najdete staré dobré vyhledávání. To ale schovává tajný klenot – pomocí určitých klíčových slov, které si zobrazíte pomocí odkazu _Zjistit více…_ můžete najít napříč boardy přesně to, co potřebuje. Navíc si tyto dotazy můžete uložit a pojmenovat.

Zatím vás vyhledávání příliš nezaujalo? Sledujte:
`@me list:"Sprint" is:open is:starred` vám najde všechny vaše otevřené úkoly ve sloupci _Sprint_ napříč oblíbenými nástěnkami, což může sloužit jako skvělá odpověď na otázku _Co budeš dělat tento týden?_.

A `@me due:day is:open is:starred` vylistuje všechny vaše úkoly, které mají být hotové nejpozději dnes. Pokud si příklady pojmenujete _Úkoly na tento sprint_ a _Plameny_, máte velice rychlý způsob, jak se zorientovat napříč nástěnkami a jejich sloupci.

Pod vyhledáváním je vedle názvu nástěnky možné nastavit její viditelnost. _Soukromá_ znamená, že ji ve výchozím stavu vidíte pouze vy a členové, které přidáte. _Viditelná pro tým_ znamená, že si ji mohou zobrazit všichni členové týmu, ale upravovat ji mohou až ve chvíli, kdy jsou její součástí. _Veřejná_ znamená, že si ji může prohlížet celý svět, opět ji ale nelze upravovat.

V pravé části vrchní lišty najdme _plus_, které nám umožní vytvořit novou nástěnku nebo tým.

Pod vaším jménem se skrývají různá nastavení – nejzajímavějším je v _Nastavení_ určení avatara, který je skvělý pro rychlou orientaci, a především pak _frekvence e-mailových upozornění_. Jakmile si nastavíte volbu _Nikdy_, váš život bude o poznání lepší.

S nastavením _e-mailových upozornění_ úzce souvisí malý zvoneček zcela vpravo, který je klíčem k veškerým informacím o tom, co by vám nemělo uniknout. Jakmile svítí červeně, je na čase ho rozkliknout a podívat, co se přihodilo.

Ve vychozím nastavení dostanete informace o vše kartičkách, na kterých jste nastavili odběr, jste jejich členy a nebo vás v nich někdo zmínil pomocí `@mention`.

Pokud jste byli týden na dovolené, je možné, že neuvidíte celý seznam – v tom případě stačí kliknout na _Zobrazit všechna upozornění_ a o nic nepřijdete.

---

Pod zvonečkem je snadno přehlédnutelné tlačítko, které otevírá zcela nový svět. Zobrazíte si pomocí něho seznam členů nástěnky, kteří jsou rozděleni mezi členy týmu a ostatní členy, kteří jsou přidaní do nástěnky. Pokud kliknete na některého z nich, můžete měnit jejich oprávnění.

Členy je samozřejmě možné přidat, a to hned několika způsoby – vyhledáte je dle e-mailu, jména nebo uživatelského jména, vyberete je z týmu a nebo jim pošlete vygenerovaný odkaz. Ten je možný deaktivovat, kdyby se náhodou dostal do nevhodných rukou.

Chcete-li, aby nástěnka byla v týmových barvách, je možné změnit její pozadí. Ovšem vlastní obrázky přidáte pouze v plánu _Gold_ a vyšším.

Klíčovým nástrojem pro rychlou orientaci na nástěnce je _filtrování_. To vám zobrazit kartičky pouze s určitými štítky a členy. Snadno tak najdete například _chyby_, které máte vyřešit právě vy.

Pokud v nabídce filtrování trošku seskrolujete, můžete navíc upřesnit termín dokončení. Kromě toho ještě můžete určit, zda mají výsledky filtrování obsahovat alespoň jednu shodu, nebo všechny – díky tomu můžete snáze najít přesně to, co hledáte. Například _chyby_, které ale musejí mít i štítek _Homepage_.

_Vylepšením_ se budeme věnovat za chvilku, protože jsou mocnou a rozsáhlou kapitolou.

Přeskočíme k _Nálepkám_, které jsou skvělým prostředkem, jak vyjádřit své emoce. Nebo škodolibě zaneřádit nástěnku. Umožňují rychle nalepit na kartičku konkrétní pocit, takže můžete dát kolegovi rychlým způsobem najevo, že vám dokončením kartičky udělat radost. Nebo naopak ne. Je možné dokonce přidat i svou zamračenou fotku, což může mít velmi silný motivační efekt.

Pod volbou _Více_ naleznete _Nastavení_, v kterém můžete určit tým, pod který kartička spadá. Lze také deaktivovat náhledy obrázkových příloh u kartiček, které značně zvětšují rozměry kartiček. Kromě toho můžete i nastavit opravnění pro danou nástěnku.

Volba _Štítky_ vám umožní nadefinovat vlastní seznam štítků – můžete se orientovat podle barev, názvu nebo obojího.

_Archivované položky_ obsahují úkoly a sloupce, které jste archivovali, ale ještě nesmazali, takže se nemusíte bát po kontrole archivovat úkoly, které jsou dokončené, protože je kdykoli zpětně najdete.

_Nastavení e-mailu nástěnky_ funguje podobně jako e-mailová adresa kartičky s tím rozdílem, že nevytváří komentáře, ale rovnou kartičky ve zvoleném sloupci. Taková funkce se vám může hodit, pokud například interně testujete web a potřebujete k němu šikovným způsobem shromažďovat připomínky.

_Odebírat novinky_ zajistí, že vám neuniknout ani aktivity, u nichž nejste zmíněni nebo je explicitně neodebíráte.

_Kopírovat nástěnku_ je poměrně výmluvný název. Šikovným použitím mohou být šablony – pokud tedy neraději vytváříte stejné sloupce znovu a znovu pro každou nástěnku, zde je jednoduché řešení, jak si usnadnit život.

_Tisk a export_ funguje podobně jako u kartiček, pouze platí pro celou nástěnku.

Tlačítko _Uzavřít nástěnku_ slouží pro archivaci nástěnky. Zpětně je možné ji obnovit pomocí tlačítka _Nástěnky_ vlevo nahoře a volby _Zobrazit uzavřené nástěnky_

Poslední část volby _Zobrazit nabídku_ obsahuje přehled kompletní aktivity, podobně jako když v nastavení zvolíte _Odebírat novinky_.

---

Tak. Prošli jsme základní funkcionalitu Trella. Nyní je čas ze začátečníku postoupit mezi pokročilé uživatele.

Trello obsahuje dvě základní cesty, jak rozvinout jeho funkcionalitu – _power-upy_ a _API_.

_Power-upy_, nebo také _Vylepšení_ jsou skvělý způsob, jak přímo z Trella přidat to, co vám chybí. _Vylepšení_ je aktuálně 40 a společně se na některé z nich podíváme důkladněji.

_Cart Repeater_ je ideálním nástrojem, pokud se vaše kartičky neustále opakují. Například nesmíte zapomenout zaslat každý týden důležitý report. V nastavený interval se vytvoří duplikát zvolené kartičky, takže se vyhnete méně spolehlivému manuálnímu kopírování.

_Custom Fields_ jsou výborná, pokud potřebujete do kartičky kromě základních informací, jako je _název_, _popis_ atd., doplnit i vlastní strukturované informace. Příkladem mohou být odhady, které navíc můžete zobrazit přímo na malé kartičce. Kromě textových hodnot můžete požadovat přímo číslo, zaškrtávací pole – příkladem by mohlo být potvrzení, že _CEO kartičku schválil_ (rozdíl oproti checklistům je v tom, že je zaškrtávací pole automaticky k dispozici na všech kartičkách), datum a výběr z možností.

Schází vám v Trellu staré dobré Ganttovy diagramy? Zkuste [_Elegantt_](https://elegantt.com/features), který vám umožní nastavit plánovaný začátek a konec úkolů a jejich závislosti. Funguje je ovšem až v kombinaci s doplňkem do Google Chrome – o této variantě rozšíření se ještě zmíním.

_Vylepšením_, které si jednoznačně zamilují vývojáři, je _Github_, který umí propojit kartičky s vašimi repozitáři – můžete nastavit _větev_, konkrétní _commit_, _issue_ nebo _pull request_. V detailu kartičky dokonce vidíte, zda daný _commit_ prošel testy.

Napojení na _Intercom_ vám umožní napojit kartičku na konkrétní _konverzaci_, _společnost_ nebo _uživatele_.

_Kalendář_ je skvělý pro vizualizaci termínů, které jste si stanovili na kartičkách. Kromě klasického pohledu na celý měsíc, umí i týdenní přehled, který je velice užitečný, pokud fungujete na bázi sprintů.

Další prostinké, ale neuvěřitelně užitečné vylepšení se jmenuje _Stárnutí kartiček_. To zařídí, aby kartičky, kterým jste se dlouho nevěnovaly, postupně stárly – vizuálně je potlačí, takže na první pohled vidíte, na čem se pracuje a co by potřebovalo určitou péči.

Na závěr jsem si pro vás nechal vylepšení, které demonstruje, jak je Trello flexibilní. Jmenuje se [RealtimeBoard](https://realtimeboard.com/app/dashboard/) a umožní vám v samostatné aplikaci vytvářet rozličné diagramy, _canvasy_ a vizuální seznamy úkolů. Máte k dispozici neuvřitelné množství šablon, mezi nimiž určitě najdete tu, kterou právě potřebujete.

---

Pokud chcete Trello používat spíše jako zdroj dat, nad kterým chtete dělat různé pohledy nebo další manipulace, zajímavou cestou pro vás může být použití _Trello API_.

Takovým způsobem funguje například překrásná aplikace [Screenful](http://screenful.com/), která se napojí na vaši nástěnku a poskytne vám úžasné reporty o aktuálním stavu,

Nestačí vám ani to? Je čas si napsat vlastní aplikaci – skrze _Trello API_ máte přístup ke kompletnímu obsahu nástěnky, takže můžete získat seznam posledních komentářů k určité kartičce, nebo můžete spočítat, kdo odbavil nejvíce úkolů v posledním sprint a udělit mu ocenění _Usain Bolt_.

Možnosti jsou nekonečné – potřebujete na obrazovce ve společných prostorách zobrazovat nově příchozí úkoly z konkrétního sloupečku? Přesně takové jsou pomocí Trello API otázkou chvilky.

Sami jsme se do něčeho takového pustili a jak to dopadlo, se dozvíte za malou chvíli.

---

Existuje ještě třetí cesta, která je společná pro všechny webové aplikace, a to doplňky do prohlížeče. Například Google Chrome umožňuje vývojářům číst a měnit obsah kterékoli stránky, takže je cestou, jak snadno a rychle přidat funkcionalitu, která vám v Trellu chybí.

Oblíbeným příkladem je [_Scrum for Trello_](https://chrome.google.com/webstore/detail/scrum-for-trello/jdbcdblgjdpmfninkoogcfpnkjmndgje), který umožňuje obohatit kartičky o odhady, které následně umí sečíst v příslušných sloupích. Nechybí ani _Burndown Chart_.

Velkou nevýhodou tohoto typu doplňků jejich přímá vazba na prohlížeč – celý tým poté musí používat _Google Chrome_ a mobilní prohlížeče si o doplňcích mohou nechat jenom zdát.

---

Pokud chcete zazářit a ušetřit neuvěřitelné množství času, má pro vás Trello jasnou volbu – _klávesové zkratky_. Jejich přehled naleznete po kliknutí na své jméno vpravo nahoře a zvolení možnosti _Klávesové zkratky_.

Pomocí kláves lze udělat prakticky vše, co myší. Jenže mnohem rychleji. Za vteřinu dokážete bez problémů nastavit člena kartičky – myší vám to bude trva zhruba tři, i když jste hodně rychlí. Oslnivé, že?

I kdybyste se rozhodli, že se nenaučíte všechny klávesové zkrátky, je jich pár, bez kterých to zkrátka nejde.

Přijde totiž moment, kdy budete mít na nástěnce desítky až stovky kartiček a vy marně budete hledat ty své. Budete mít chuť Trello vyměnit za jiný nástroj, všechny úkoly přeházet do Excelu, psát je na lepíky nebo zkrátka cokoli jiného. A pak objevíte klávesu `Q`, která vyfiltruje pouze vaše kartičky a život je zase nádherný.

Další klíčovou klávesou je `F`, které slouží k rychlému filtrování kartiček. Dostanete se tak jednoduše do nabídky, o které jsme se bavili dříve. Vyfiltrování všech chyb tedy bude nejspíš otázkou stisknutí kláves `F`, `C[hyba]`, `Šipka dolů` a `Enter`.

Vytváříte si kartičky pro sebe a nebaví vás neustále klikat na tlačítko _Členové_ a hledat sebe samotného? V tom případě na kartičce stiskněte `Mezerník`. Funguje to i mimo detail kartičky.

Opravdu doporučuji si klávesové zkratky zapamatovat – neuvěřitelně zazáříte před svými kolegy. A jestli v Trellu trávíte hodně času, bude to opravdu znát.

---

> Kdo se dnes zatím nic nenaučil nic nového?  
Pokud by se někdo přihlásil, řeknu mu, že nyní už to určitě přijde.

Ukázali jsme si neuvěřitelnou flexibilitu Trella, ale jak jsem říkal na začátku, ta má i své nevýhody. Pokud totiž nemáte jasnou metodiku napříč týmem, velice se snadno se vám stane, že se z Trella stane černá díra na úkoly.

Záleží samozřejmě na konkrétních postupech a potřebách týmu, ale pojďme se společně podívat na věci, které se nám za roky každodenního používání Trella osvědčily.

Začneme s _vytvářením kartiček_ – na první pohled se může zdá, že si ušetříte práci, pokud co nejrychleji úkol pojmenujete a pošlete na řešitele. Pokud má řešitel dotazy, doptá se, že? Pokud rádi trápíte své kolegy, je to zajímavá způsob, ale platí, že čím více si dáte záležet na pojmenování a popisu kartičky, tím rychleji a raději ji kolegové odbaví.

Pokud vytvoříte kartičku _Homepage_ bez popisu a přiřadíte čtyři kolegy, je to cesta do pekel. V tu chvíli nikdo neví, co má dělat. Pokud si ovšem dáte zadáním strávíte o minutku déle a rozdělíte kartičku na _Zanalyzovat Homepage_, _Nadesignovovat Homepage_, _Nakódovat Homepage_ a _Nasadit měření na Homepage_, každé kartičku přiřadíte jednoho řešitele, doplníte konkrétnější popis s doplněnými dostupnými podklady včetně přílohy a kartičky provážete vzájemnými odkazy, zaručuji vám, že si získáte obdiv svých kolegů. Ti zkrátka vidí jasně definovaný úkol a mohou ho bez okolků okamžitě řešit.

Tím jsme naťukli pojmenování kartiček. Pokud v Trellu řídíte projekt nebo zkrátka soustavu činnosti, důrazně doporučuji začínat název kartičky slovesem. A dané sloveso by nemělo být _Udělat_. Tímto jednoduchým způsobem si zajistíte, že je mnohem jasnější, k čemu kartička přesně slouží a co se má udělat. Čím přesnější budete, tím lépe a raději vaši kolegové budou řešit úkoly.

> Odstrašující příklad: [TZ Acko + DJ](https://trello.com/c/hHSclTtF/1053-tz-acko-dj)

S tím úzce souvisí i to, že je žádoucí mít na kartičce pouze jednoho řešitele, který je za daný úkol zodpovědný. Pokud nejste  řešitel, ale potřebujete vědět, co se na kartičce děje, můžete ji odebírat. Potřebuje-li kolega vyjádření na konkrétní otázku, může vás zmínit v komentářích pomocí `@mention`.

Pokud dokážete dobře pojmenovat a nedefinovat kartičku a přiřadit jednoho řešitele, vaše produktivita se zvedne neuvěřitelným způsobem.

> Chcete více?

V tom případě používejte v minimální míře _seznamy_. Často se setkáváním s tím, že vznikají obří kartičky jako _Microsite_, která obsahuje checklist pro veškeré úkoly. Chápu, že odškrtnutí v checklistu je naplňující, ale má to značné nevýhody – nemůžete určit řešitele, nevidíte stavy, nemůžete se snadno v komentářích vyjádřit ke konkrétnímu úkolu, nemůže odebírat pouze jeden úkoly, ale jste informováni o všech úkolech v checklistu, i když se vás vůbec netýkají.

Napadají mě dvě vhodná použití pro seznamy – jsou skvělé, pokud máte kartičku s konkrétním úkolem, který ale obsahuje maličké dílčí kroky, na které by se nemělo zapomenout. Typickým příklad může být kartička _Nakódovat kontaktní formulář_, do kterého přidáte seznam polí, které mají ve formuláři být.

Druhý příklad, který vám může hodně pomoci, jestliže vám schází _epicy_, o kterých jsme se bavili u JIRY. V seznamu totiž můžete odkazovat na jiné kartičky, takže můžete mít sloupec _Epicy_, ve kterém máte kartičku _Homepage_, v níž je seznam s odkazy na jednotlivé kartičky, jako jsme si ukázali před chvílí.

Co štítky? Není skvělé, pokud máte pro každou činnost speciální štítek s vlastní kartičkou, abyste od sebe poznali jednotlivé typy aktivit? Vlastně není. Pro efektivitu je důležitáý přehlednost – pokud všechny kartičky svítí všemi barvami, vytváří společně šum, takže je vám barevné odlišení k ničemu. V Atotu používáme jenom jeden barevný štítek pro odlišení _chyb_, díky čemuž na první pohled vidíme, jestli je kritické něco něco vyřešit.

Je dobré si položit otázku, k čemu konkrétně vám oštítkování kartiček bude sloužit. Jestliže potřebujete často reportovat, na čem dělají jednotlivá oddělení, můžete doplnit bezbarvý štítek a následně dle něho úkoly vyfiltrovat.

Důležité je si uvědomit že řešitelé si stejně nezobrazují všechny úkoly, takže je jim barevné odlišení k ničemu – stisknou klávesu `Q` a odbavují.

---

Jak přesně pracujeme v 2FRESH? Máme jasně definované názvy sloupců a jejich význam. Před lety mě tento postup naučil Jakub Skupin, který mi Trellem změnil život. Za tu dobu jsem s ním experimentoval, rozvíjel, zahodil a zase se k němu vrátil.

Systém funguje následovně:

První sloupec, _Inbox_, slouží k neřízenému sběru podnětů. Jsou to nápady, které se ve výsledku ani nemusí stát reálnými úkoly, ale bylo dobré je zachytit. Příkladem mohou být nápady pro použití technologií, které ale ještě nemáte nazkoumané, takže nemůžete vytvořit skutečný úkol. Věci v _Inboxu_ zkrátka musí ještě trošku dozrát.

V ideálním případě sloupec _Inbox_ nepotřebujete, protože máte pro sběr podnětů určený jiný nástroj. Například _Costlocker_ využívá různých kanálů, které ovšem všechny ve výsledku putují do aplikace _ProductBoard_, kterém si určitě popovídáme v některém z dalších dílů. Výhodou pak je, že máte veškeré podklady na jednom místě nemusíte je hledat po mailech, _Slacku_ a podobně.

Naopak sloupec _Backlog_ již obsahuje konkrétní úkoly nebo větší celky, které bude potřeba dále rozpadnout, ale počítá se s tím, že se budou dělat. V ideálním případě je _Backlog_ seřazený dle priority od nejdůležitějšího po méně důležité úkoly.

_Inbox_ a _Backlog_ jsou jediné dva sloupce, které se nemusí striktně držet pravidla, že každý úkol musí začínat slovesem. S velkou pravděpodobností se totiž hrubší úkoly budou v průběhu času doupřesňovat. Například totiž můžete vědět, že je potřeba v aplikaci vytvořit _Katalog produktů_, ale neznáte konkrétní úkoly, které z toho plynou.

Ve _Sprintu_ už není prostor na legraci – jde o seznam detailních úkolů na krátké časové období (ideálně týden), ve kterém má každá kartička pouze jednoho řešitele a celý sloupec je seřazený dle priority. Ve výsledku to znamená, že pokud uživatel používá klávesu `Q`, ví v každý moment, kterým kolem má následovat – tím, který je ve _Sprintu_ zcela nahoře.

Pokud nechcete pracovat ve sprintech, ale říkáte si, že bohatě stačí pouze dobře prioritizovaný _Backlog_ a je to určitě možnost. Osobně se mi ale neosvědčila, a to z psychologických důvodů – vzniká nekonečná fronta úkolů a tým pak neví, jestli plní úkoly dle plánu, nebo jestli jsou ve skluzu. Dělení na jednotlivé týdny pomáhá přehlednosti a navíc umožňuje generovat _Burndown Charty_, na nichž letmým pohledem jasně vidíte stav.

Sloupec _In Progress_ říká, na kterém z úkolu ze _Sprintu_ kolegové aktuálně pracují. Tento sloupec má ovšem jedno důležité pravidlo – každý zde může mít jenom jednu kartičku, protože dokáže v jednu chvíli pracovat na jediném ukolu.

Úkol má z _In Progress_ tři možné cesty. Buď ho musíte na chvilku odložit kvůli jinému úkolu a v tu chvíli putuje zpět do _Sprintu_. Jindy se může stát, že na úkolu nemůžete pracovat, potože ho něco blokuje – tehdy patří do sloupečku _Blocked_, přičemž v komentáři vysvětlíte, čím je úkol blokován a ideálně odkážete na příslušný úkol a použijete `@mention` pro řešitele.

V ideálním případě cestuje kartička do sloupce _Acceptance_, ve které probíhá kontrolo úkolu a jeho schválení. V některých případech můžete mít i více sloupečků _Acceptance_ – například interní, u klienta a u CEO. Díky tomu máte jasno, kdo má aktuálně úkol na starost.

Řešili jsme, jakým způsobem informovat kolegu nebo klienta zodpovědného za schválení o tom, že tak má učinit. Nabízí se `@mention` nebo jeho přidání na kartičce, ale to je zbytečný krok navíc, protože Trello umí další kouzlo.

Vzpomínáte si, jak jsme se bavili o notifikacích? Kromě toho, že můžete hlídat stav kartičky, můžete odebírat i změny ve sloupci – napravo od jeho názvu jsou tři malé tečky. Kromě toto, že můžete snadno přesunout všechny kartičky ve sloupci jinam nebo je archivovat, můžete odebírat ve sloupci odebírat. Díky tomu je  příslušná osoba okamžitě informována ve správnou fázi schvalování.

Pokud vše dopadne dobře dopadne, přesouvá schvalující kartičku do sloupce _Done_, který říká, že je práce dokončená. Nabízí se otázka – archivovat úkoly, jakmile jsou dokončené? Doporučuji to dělat například po dokončení sprintu, a to z toho důvodu, že úkoly můžete stejně kdykoli dohledat v archivu, ale především kvůli výkonu na mobilních zařízeních – jakmile máte ve sloupci _Done_ třeba 300 úkolů, už dá synchronizace našim telefonům docela zabrat.

V rámci vývoje používáme ještě jeden sloupec, a to _Production_, který říká, že je úkol skutečně veřejně dostupný.

Shout-out pro Zdendu, který mi ukázal ještě lepší způsob pro sloupec _Production_ – pokud fungujete na bázi týdenních releasů, můžete si namísto sloupece _Production_ vytvářet sloupce pro jednotlivé releasy a ty posléze archivovat. Z _Done_ tedy úkoly přesouváte například do sloupce _Release 2017-03-29_.

---

Můžete si sloupečky pojmenovat, jak chcete? Určitě, ale doporučuji ukotvit názvosloví – kromě toho, že díky tomu různí lidé na různých projektech používají stálé stejné sloupce, takže to pro ně není matoucí, výhody plynou i ve vyhledávání. Pamatujete si na _Moje úkoly na tento týden_, že? To je možné pouze pokud se sloupečky napříč boardy jmenují stejně.

---

Ptáte se, zda takto pracujeme na 100 % napříč všemi týmy? Nene, postupně se to všichni učíme a aktuální stavu předcházelo to, že každý tým používal odlišný nástroj a chyběla jasná metodika. 

Zezačátku je přechod poněkud bolestivý, protože vyžaduje kázeň a spousta pravidel vám i zbytku týmu bude přidat zbytečná. Ale v Atotu jsme velice blízko dokonalosti a naše Trello je skutečně radost používat. Projektový manažer je potřeba minimálně, protože díky pravidlům dokáže žít celá nástěnka vlastním životem – všichni víme, kam přesouvat kartičky, jak si zobrazit pouze ty svoje, jak komentovat a jak správně vytvořit zadání pro kolegu.

> [Atoto](https://trello.com/b/nRregJZy/atoto)

---

Přechod na Trello ale znamenal jednu důležitou věc – lidé se museli vzdát věcí, na které byli zvyklí. To by nemuselo být nutně špatné (#StatusQuoBias), ale určité funkce mohli být skutečně důležité – tvorba _Gantt Chartů_, slučování více úkolů do jedné skupiny nebo tvorba reportů.

Ukázalo se, že některé z požadavků nedokážeme vyřešit prostým zapnutím _Vylepšení_ a nenašli jsme vhodnou službu napojenou na Trello. Co teď?

Je čas využít _Trello API_! Domluvili jsme se, že během dvou týdnů vytvoříme nadstavbu pro Trello, která doplní funkce, bez nichž se do budoucna neobejdeme.

Pustili jsme se do výzkumu, abychom zjistili, jak naši projektoví manažeři individuálně fungují, co je trápí a co by jim při práci hodně pomohlo. Vybrali jsme klíčové oblasti a na základě nich navrhli, jak by jim případná aplikace mohla pomoci.

Došli jsme k závěru, že největší společnou bolestí je fakt, že alokace neodpovídají realitě – docházelo k overbooking, tedy nadhodnocení času, po který budeme člověka potřebovat, a naopak přetékání alokací.

Bylo zřejmé situace je způsobená tím, že nemáme dostatečně kvalitní odhady, takže nevíme, na jak dlouho lidi bookovat. Řesili jsme tedy, v čem naše odhady selhávají – člověk, který práci odhaduje, nemá dostatečně specifické informace k tvorbě odhady. Na otázku _Jak dlouho bude bude trvat kódování homepage_ může totiž odpověď znít 15 minut až 200 hodin v závislosti na jejím obsahu.

Tím jsme se dostali ještě blíže ke zdroji nesnází – je nutné dělat rozpady prací na dostatečnou úroveň. Žádoucí je tedy, aby by jednotlivé úkoly trvaly den a méně.

Abychom zjistili úroveň rizika, rozhodli jsme se, že využijeme prvku z metody PERT, která stanovuje časové odhady pomocí tří hodnoty – optimistické, realistické a pesimistické. Díky tomu je mnohem jasnější, jak moc se úkol může protáhnout. A aby celý tento proces fungoval, je zřejmé, že se musíme postarat i o dostatečné osvojení napříč celým týmem.

Cílem naší aplikace se tedy stalo primárně vyřešit shlukování rozpadnutých úkolů do hierarchických celků – například `Web - Homepage - Katalog produktů`. Nahradili jsme tedy něco, co nám v Trellu chybělo, a sice již _epicy_.

Dále jsme si vytyčili, že k úkolům bude možné přidávat 3 časové odhady, na jejichž základě se vypočítá směrodatná hodnota, se kterou lze počítat, což značně zpřesní alokace.

Do budoucna jsme si přáli i napojení přímo na Resource Guru, což je nástroj, který používáme právě pro alokaci. Díky tomu bychom dokázali říci, zda odhadnuté časy odpovídají stanoveým dotacím.

A jako dlouhodobou vizi jsme si vysnili i napojení na Costlocker, které by nám umožnilo okamžitě vyhodnocovat efektivitu a toho, zda sedí naše odhady i plán.

Jak celá legrace dopadla? Nad očekávání.

> [Nad Trellem](http://nadtrello.2fresh.cz/)

Aplikaci chceme dále rozvíjet a v road mapě máme díky výzkumu velmi jasno. Trello nám zároveň slouží jako zdroj dat a může fungovat i samostatně, takže je naše aplikace volitelná a dokud nebude vyladěná, není pro nikoho překážkou.

---

Tak. Nyní o Trellu a jeho aktuálních možnostech víte vše. Nepřekvapí vás žádné tlačítko ani nabídka. Zároveň víte o způsobech použití, které se vám mohou při intenzivnější práci vymstít, a co vám naopak velmi usnadní život.

A protože jsem toho řekl více než dost, přišel čas si poslechnout, jakým způsobem s Trellem pracujete vy a zda společně můžeme proces vyladit, aby dokonale vyhovoval i vašemu týmu.




---
https://trello.com/b/QtjSVKOf/the-ultimate-board-of-trello-tips-tricks

https://trello.com/c/pCNMCMMM/14-attach-urls-to-cards
https://trello.com/c/xQRHzuhB/44-convert-checklist-items-to-cards
https://trello.com/c/5GnOflJa/43-how-many-cards-find-out-with-f-then
https://trello.com/c/YKZEZkUw/31-add-open-a-new-card-with-shift-enter
https://trello.com/shortcuts

https://zapier.com/zapbook/trello/google-sheets/
